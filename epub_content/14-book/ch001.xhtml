<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=utf-8" />
  <meta http-equiv="Content-Style-Type" content="text/css" />
  <meta name="generator" content="pandoc" />
  <title>பாயிரம்</title>
  <link rel="stylesheet" type="text/css" href="stylesheet.css" />
</head>
<body>
<div id="பயரம" class="section level1">
<h1>பாயிரம்</h1>
<p>ஆட்டன்</p>
<p>கதிரவனே, விண்ணின் ஒளியே</p>
<p>நெடுங்காலம் முன்பு</p>
<p>உன் குடிவழியில் வந்த</p>
<p>பிருகத்பலத்வஜன்  என்னும் அரசன்</p>
<p>பன்னிரு மனைவியரையும் நூறு மைந்தரையும்</p>
<p>காவல்செறிந்த அரண்மனையையும்</p>
<p>எல்லை வளரும் நாட்டையும்</p>
<p>தன் மூதாதையரின் நீர்க்கடன்களையும்</p>
<p>தன் பெயரையும்</p>
<p>துறந்து காடேகி</p>
<p>முனிவர் செறிந்த தவக்குடில்களில் வாழ்ந்து</p>
<p>உன்னை தவம்செய்தான்.</p>
<p>ஒளி என்னும் உன் இயல்பை மட்டுமே தன் சொல்லென்றாக்கி</p>
<p>பிறசொற்களனைத்தையும் அவன் நீத்தான்.</p>
<p>அச்சொல்லில் நீ எழுந்தாய்.</p>
<p>அவன் புலரிநீராடி நீரள்ளி தொழுது கரைஎழுந்தபோது</p>
<p>நீர்ப்பரப்பு ஒளிவிட நீ அதில் தோன்றினாய்.</p>
<p>‘மைந்தா வேண்டியதை கேள்!’ என்றாய்.</p>
<p>‘நான் நீயென ஒளிவிடவேண்டும்’ என்றான் அரசன்.</p>
<p>புன்னகைத்து அவன் தோளைத் தொட்டு</p>
<p>‘ஒளியென்பதும் சுமையே என்றறிக!’ என்றாய்.</p>
<p>அவன் விழிகளை நோக்கி குனிந்து</p>
<p>‘ஒளிகொண்டவன் தன் ஒளியால் மறையவேண்டியவன்</p>
<p>ஒளியன்றி பிறிதொன்றை கேள்!’ என்றாய்.</p>
<p>'ஒளியன்றி ஏதும் அடைவதற்கில்லை' என்றான்.</p>
<p>அருகே நீரருந்திய யானை ஒன்றைச் சுட்டி நீ சொன்னாய்</p>
<p>‘அந்த யானை விழிகளுக்கு அப்பாற்பட்ட</p>
<p>வெண்வடிவொன்றின் கருநிழல்</p>
<p>இந்த வெண்கொக்கின் மெய்வடிவும் கரியது.</p>
<p>ஒவ்வொன்றும் பிறிதொன்றே என்றறிக!</p>
<p>என் வடிவே இருள்</p>
<p>பகலின் மறுபக்கமாகிய இரவும் எனதே’</p>
<p>திகைத்து நின்ற அரசனின் கைகளைப்பற்றி</p>
<p>’உன் மறுவடிவை காட்டுகிறேன் வருக’</p>
<p>என அழைத்துச் சென்றாய்.</p>
<p>சுனையின் நீர்ப்பரப்பில் தன் பாவை ஒன்றை கண்டான்.</p>
<p>அலறிப்புடைத்து கரையேறி ஓடி</p>
<p>நின்று நடுங்கி ‘எந்தையே, இது என்ன?” என்று கூவினான்.</p>
<p>‘அவனே நீ, நீ அவன் நிழல்’ என்றாய்.</p>
<p>அவ்வுருவம் உடலுருகி வழிந்துகொண்டிருந்தது.</p>
<p>உடைந்த மூக்குடன் சிதைந்த செவிகளுடன் பாசிபிடித்து</p>
<p>நீரடியில் கிடக்கும் கைவிடப்பட்ட கற்சிலை என.</p>
<p>‘என் இறையே, ஏன் நான் அவ்வண்ணமிருக்கிறேன்?”</p>
<p>என்று அரசன்  கூவினான்.</p>
<p>‘இங்கு நீ செய்தவற்றால் அவ்வண்ணம் அங்கு.</p>
<p>அங்கு அவன் செய்தவற்றால் இவ்வண்ணம் இங்கு.</p>
<p>பொலியும் உடல் அவனுக்குரியது.</p>
<p>கருகும் அவன் உடலே நீ ஈட்டியது’ என்றாய்.</p>
<p>‘எங்கிருக்கிறான் அவன்? எங்கிருக்கிறேன் நான்?’ என்று</p>
<p>நெஞ்சு கலுழ கூவினான் அரசன்.</p>
<p>‘இங்குள்ள நீ மைந்தருக்குத் தந்தை</p>
<p>அங்குள்ள நீ தந்தையரின் மைந்தன்’ என்றாய்.</p>
<p>கண்ணீருடன் கைநீட்டி அரசன் கோரினான்</p>
<p>‘மைந்தர் தந்தையின் பொருட்டு துயர்கொள்ள</p>
<p>அது பழியன்று, ஊழ்.</p>
<p>மைந்தரால் தந்தையர் துயர்கொண்டால்</p>
<p>பழியென்பது பிறிதொன்றில்லை.’</p>
<p>புன்னகைத்து நீ சொன்னாய்</p>
<p>‘நீ அவ்வுருவை சூடுக, அவனுக்கு உன் உரு அமையும்.’</p>
<p>‘அவ்வாறே, ஆம் அவ்வாறே’ என்றான் அரசன்.</p>
<p>ஆம் ஆம் ஆம் என்றது தொலைவான் பறவை ஒன்று.</p>
<p>நீர் இருள சுனை அணைந்தது.</p>
<p>குளிர்காற்றொன்று வந்து சூழ்ந்து செல்ல</p>
<p>மீண்டு தன்னை உணர்ந்த அவன்  தொழுநோயுற்றவனானான்.</p>
<p>விரல்கள் மடிந்திருந்தன.</p>
<p>செவிகளும் மூக்கும் உதிர்ந்துவிட்டிருந்தன.</p>
<p>தடித்த உதடுகளிலிருந்து சொல்லெழவில்லை.</p>
<p>விரல் மறைந்த கால்களைத் தூக்கி வைத்து</p>
<p>மெல்ல நடந்து தன் குடிலை அடைந்தான்.</p>
<p>வேள்விச்சாலையிலும் நூலோர் அவையிலும்</p>
<p>அவனை புறந்தள்ளினர்.</p>
<p>அருந்தவத்தோரும் அவனைக்கண்டு முகம் சிறுத்தனர்.</p>
<p>அவன் முன் நின்று விழிநோக்கக் கூசினர் மானுடர்.</p>
<p>இல்லறத்தோர் அவனுக்காக ஈயவில்லை.</p>
<p>எந்த ஊரிலும் அவன் காலடிபடக்கூடவில்லை.</p>
<p>உருகியுதிரும் உடலுக்குள்</p>
<p>அவன் முற்றிலும் தனித்தமைந்தான்.</p>
<p>ஈட்டுவதும் இன்புறுவதும்</p>
<p>இன்றென்றும் இங்கென்றும் உணர்ந்து ஆடுவதும்</p>
<p>உடலே என்று அறிந்தான்.</p>
<p>உடலென்று தன்னை உணர்வதில்லை அகம்</p>
<p>என்று அன்று தெளிந்தான்.</p>
<p>நாளும் அந்த நீர்நிலைக்குச் சென்று குனிந்து</p>
<p>தன் ஒளி முகத்தை அதில் நோக்கி உவகை கொண்டான்.</p>
<p>பின்பு ஒவ்வொரு நீர்ப்பரப்பிலும்</p>
<p>தன் முகமும் அம்முகமும் கொள்ளும் ஆடலை</p>
<p>அமர்ந்து நோக்கிக்கொண்டிருந்தான்.</p>
<p>தன் முகம் முழுத்து அதுவென்றாக</p>
<p>அம்முகம் உருகி தானென்றாக</p>
<p>எது எம்முகமென்று மயங்கி நெளிய</p>
<p>முகமென்றாவது தருணமே என்றறிந்தான்.</p>
<p>சுடர்முகத்தோனே</p>
<p>ஒருநாள் புலரியில் விண்ணுலாவ எழுந்த நீ</p>
<p>உன் தேவியரை துணைக்கழைத்தாய்.</p>
<p>இளிவரலுடன் விலகினர் அரசியர்.</p>
<p>‘துயரன்றி அங்கு ஏதுள்ளது?’ என்றாள் பிரபை.</p>
<p>‘தனியரன்றி பிறரை கண்டதில்லையே’ என்றாள் சரண்யை.</p>
<p>‘அந்தியில் குருதிவழிய மீள்வதே உங்கள் நாள்</p>
<p>என்று அறியாதவளா நான்?’ என்றாள் சங்க்யை.</p>
<p>‘இருளில் ஒளிகையில் நானல்லவா துணை?’  என்றாள் சாயை.</p>
<p>மறுத்துரைக்க சொல்லின்றி</p>
<p>உருகி எழும் ஒளியுடலுடன்</p>
<p>எழுபுரவித் தேரேறி நீ விண்ணில் எழுந்தாய்.</p>
<p>என்றும்போல் சுமைகொண்ட துயருற்ற</p>
<p>தனித்த தவித்தமைந்த முகங்களையே</p>
<p>தொட்டுத்தொட்டுச் சென்றபோது</p>
<p>மாறா புன்னகை கொண்ட முகமொன்றைக் கண்டாய்.</p>
<p>உடல்கரையும் தொழுநோயாளனின் உடலில்.</p>
<p>வியந்து மண்ணிறங்கி அருகணைந்தாய்.</p>
<p>‘இருநிலையை அறிந்த அரசனல்லவா நீ?</p>
<p>சொல்க, எங்கனம் கடந்தாய் துயரை?’ என்றாய்.</p>
<p>‘விண்ணொளியே, வாழ்க!’ என்று அரசன் வணங்கினான்.</p>
<p>‘வருக!’ என அருகிருந்த சுனைக்கு அழைத்துச் சென்றான்.</p>
<p>நீர்ப்பரப்பை நோக்கி குனிந்து</p>
<p>அலைகளில் எழுந்த தன் முகங்களை</p>
<p>கழற்சிக்காய்களென்று இரு கைகளில் எடுத்து</p>
<p>வீசிப் பிடித்து எறிந்து பற்றி ஆடலானான்.</p>
<p>சுழன்று பறக்கும் முகங்களுக்கு நடுவே</p>
<p>கணமொரு முகம் கொண்டு நின்றிருந்தான்.</p>
<p>அவனை வணங்கி நீ சொன்னாய்</p>
<p>‘அரசமுனிவனே, என்னுடன் எழுக!</p>
<p>நான் அன்றாடம் சென்றடையும் அந்திச்செம்முனையில்</p>
<p>மங்காப்பொன் என உடல்கொண்டு அமைக!</p>
<p>நாளும் துயர்கண்டு நான் வந்தணையும்போது</p>
<p>இறுதியில் தோன்றும்</p>
<p>தோற்றம் உமதென்றாகுக!’</p>
<p>உடல் சுடர்ந்தபடி பிருகத்பலத்வஜன் விண்ணிலேறி அமர்ந்தான்.</p>
<p>அந்திச் செவ்வொளியில் முகில்களில் உருமாறுபவன்</p>
<p>நீர்களில் கோலமாகின்றவன்</p>
<p>பறவைகளால் வாழ்த்தப்படுபவன்</p>
<p>முதல் அகல்சுடரால் வணங்கப்படுபவன்</p>
<p>அவன் வாழ்க!</p>
<p>கதிரவனே, அழிவற்ற பேரொளியே,</p>
<p>நீரிலாடும் கோலங்கள் நீ.</p>
<p>விண்ணிலாடுவதும் மண்ணிலாடுவதும்</p>
<p>சொல்லிலாடுவதும் பொருளில் நின்றாடுவதும்</p>
<p>பிறிதொன்றல்ல.</p>
<p>உன்னை வணங்குகிறேன்.</p>
<p>இச்சிறு பனித்துளியில் வந்தமர்க!</p>
<p>இந்தச் சிறுபூச்சியின் சிறகில் சுடர்க!</p>
<p>இப்பெருங்கடலை ஒளியாக்குக!</p>
<p>அவ்வான்பெருக்கை சுடராக்குக!</p>
<p>ஆம், அவ்வாறே ஆகுக!</p>
</div>
</body>
</html>

